<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 9</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch8.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch10.html';">Next</button>
</nav>

<body class="wrapper">
  <section>
    <h2 align="center">9. Перед початком ретельно готуйтесь</h2>
    <p align="justify">
      Один із найкращих способів перемогти прокрастинацію, встигнути більше
      зробити за менший час – це ще до початку роботи мати під рукою все, що
      може знадобитись. Коли ви повністю готові, ви наче зведений пістолет або
      лучник, який натяг тятиву й підготував стрілу. Ви будете приголомшені,
      чого можете досягти за місяці чи роки. Вам просто потрібен невеликий
      розумовий поштовх для початку роботи над найважливішими завданнями. Це
      все одно що готувати інгредієнти для приготування цілої страви під
      назвою «велика жаба». Ви розставляєте всі інгредієнти перед собою на
      столі, а потім крок за кроком починаєте по одному додавати складники до
      страви. Для початку приберіть свій стіл чи робоче місце, щоб перед вами
      лежало тільки одне завдання. Якщо є така необхідність, поставте все на
      підлогу чи стіл позаду вас. Зберіть необхідну інформацію, звіти,
      подробиці, документи й робочі матеріали, які можуть вам знадобитись для
      завершення роботи. Тримайте їх під рукою, аби, не встаючи й не рухаючись
      забагато, їх дістати. Переконайтесь, що маєте всі матеріали, диски, коди
      доступу, електронні адреси та будь-що інше, необхідне для початку
      роботи, продовження й успішного її завершення. Облаштуйте робоче місце
      так, щоб вам було зручно, щоб це виглядало привабливо і сприяло роботі
      протягом довгого часу. Особливо впевніться, що стілець ваш зручний,
      надійно підтримує спину та дозволяє ногам стояти на підлозі.
    </p>
    <h3 align="center">Створіть зручне робоче місце</h3>
    <p align="justify">
      Найбільш продуктивні люди відводять час на те, щоб створити робочу зону,
      де їм приємно перебувати. Що чистішим і затишнішим буде ваше робоче
      місце перед початком роботи, то легше вам буде почати й продовжувати.
      Хорошою технікою для перемоги над прокрастинацією (для поїдання жаб) є
      приготування всього, що вам потрібне для роботи, заздалегідь. Коли все
      розкладено ретельно й охайно, вам більше захочеться братися за роботу.
    </p>
    <h3 align="center">Починайте працювати</h3>
    <p align="justify">
      Дивовижно, скільки книжок так і не написано, скільки ступенів не
      отримано, виконання скількох доленосних завдань не розпочато лише через
      те, що люди не спромоглися вчасно зробити перший крок. Лос-Анджелес
      приваблює з усієї Америки тих, хто мріє написати успішний сценарій і
      вигідно продати його одній зі студій. Вони переїжджають до Лос-Анджелеса
      і роками працюють на низькокваліфікованих роботах, мріючи написати й
      продати заповітний сценарій. Якось газета Los Angeles Times відправила
      свого кореспондента на бульвар Вілшир узяти інтерв’ю в перехожого: «Як
      ваш сценарій, просувається?» Троє з чотирьох відповіли: «Майже
      завершений». Сумно, але оте «майже завершений», імовірно, означало «ще й
      не починав». Не дозвольте такому трапитись із вами.
    </p>
    <h3 align="center">Прямуйте до своєї мрії</h3>
    <p align="justify">
      Коли ви закінчили всі приготування, важливо розпочати роботу на шляху до
      вашої мети. Розпочніть. Зробіть перший крок, будь-який. Моє правило
      звучить так: виконайте 80 % правильно, потім коригуйте. Піднімайте
      прапор і дивіться, чи хтось відсалютує. Не очікуйте ідеального
      результату за перший раз, навіть за кілька перших разів. Будьте готові
      зазнавати невдач знову й знову, перш ніж зробите все як слід.
      Найбільшими нашими ворогами на шляху до успіху є не відсутність умінь чи
      можливостей, а саме страх невдачі й відмови, а також сумніви, які вони
      породжують. Єдиним способом перебороти власний страх є «зробити те, чого
      боїтесь», і, за словами Емерсона, «будьте певні – страх помре». Вейн
      Грецкі, знаний хокеїст, одного разу сказав: «Серед кидків, які ви не
      зробили, 100 % будуть невлучними». Коли ви скінчили приготування, майте
      сміливість виконати першу дію, а далі піде. Набратися необхідної вам
      сміливості – це значить діяти так, ніби вже маєте сміливість і чините
      відповідно.
    </p>
    <h3 align="center">Зробіть перший крок</h3>
    <p align="justify">
      Коли ви сидите, а потрібні матеріали лежать просто перед вами і ви
      готові розпочати, виберіть позу високої продуктивності. Вирівняйте
      спину, нахиліться вперед, не спирайтесь на стілець. Тримайте себе так,
      ніби ви вже ефективна, продуктивна й активна особистість. Тоді беріться
      до першого пункту, скажіть: «До роботи!» – і починайте. І, розпочавши,
      не спиняйтесь, доки не закінчите роботу.
    </p>
    <h4><em>З’їжте жабу!</em></h4>
    <ol>
      <li>
        Добре погляньте на свій стіл або кабінет удома й на роботі. Запитайте
        себе: «Що за людина працює в такому середовищі?» Що чистішим і
        акуратнішим буде ваш робочий простір, то позитивніше, продуктивніше та
        впевненіше ви почуватиметесь.
      </li>
      <li>
        Сьогодні ж прийміть рішення прибрати на столі та в кабінеті для того,
        аби почуватись ефективною, активною людиною, готовою ставати до роботи
        відразу.
      </li>
    </ol>
  </section>
</body>

</html>