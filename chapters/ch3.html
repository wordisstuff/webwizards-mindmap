<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 3</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch2.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch4.html';">Next</button>
</nav>

<body class="wrapper">
  <section>
    <h2 align="center">3. До всього застосовуйте правило 80/20</h2>
    <p align="justify">
      Правило 80/20 є найбільш помічним у всіх аспектах тайм- менеджменту та
      життя. Його також знають як «принцип Парето», названий так на честь його
      творця Вільфредо Парето – італійського економіста, який уперше написав
      про це явище 1895 року. Парето помітив, що люди в суспільстві природним
      чином поділені на тих, кого він назвав «значуща меншість», яких 20 % і
      яким належить більша частина грошей та впливу, і решту, котру він назвав
      «тривіальна більшість», – вони становлять близько 80 %. Згодом він
      усвідомив, що цьому принципу підпорядкована фактично вся економічна
      діяльність. До прикладу, згідно з цим принципом 20 % вашої діяльності
      дадуть 80 % результатів, 20 % клієнтів принесуть 80 % продажів, 20 %
      продукції чи послуг – 80 % прибутків, 20 % завдань визначають 80 % того,
      що ви маєте, тощо. Це означає: якщо у вас є перелік із десяти пунктів,
      то може виявитися, що два з них варті в п’ять чи десять разів більше,
      ніж решта вісім пунктів, разом узятих.
    </p>
    <h3 align="center">Кількість завдань чи важливість завдань</h3>
    <p align="justify">
      Є в мене одне цікаве спостереження. Виконання кожного з десяти завдань
      може зайняти однакову кількість часу, проте одне чи два з них важитимуть
      у п’ять чи десять разів більше за решту. Часто один пункт із переліку
      десяти завдань, які вам потрібно виконати, може важити більше за решту
      дев’ять пунктів, разом узятих. І ось саме це завдання і є жабою, яку
      конче необхідно з’їсти на початку. Чи важко здогадатись, із виконанням
      яких пунктів середньостатистична людина зазвичай зволікає? Сумно, але
      факт: більшість людей впадає в прокрастинацію стосовно 10–20 % пунктів,
      які є найважливішими та найістотнішими. Натомість вони займають свій час
      завданнями 80 %, що приносять найменші результати.
    </p>
    <h3 align="center">Зосередьтесь на діяльності, а не виконанні</h3>
    <p align="justify">
      Мабуть, ви частенько бачите, як люди працюють цілий день, проте мало що
      насправді виконують. Майже завжди це означає: вони працюють над
      завданнями, які приносять мало користі, і зволікають при цьому з
      виконанням тих завдань, швидке та якісне завершення яких принесе багато
      користі їхнім компаніям загалом та їхній кар’єрі зокрема. Найцінніші
      завдання – це ті, які є найскладнішими та найважчими. Однак результат
      від виконання їх може бути просто неймовірним. Саме тому ви маєте твердо
      відмовлятися від 80 % неважливих завдань, коли 20 % значних досі не
      виконано. Перед початком роботи завжди питайте себе: це завдання
      належить до 20 % найважливіших чи до решти 80 % діяльності? Правило: не
      піддавайтеся спокусі розрахуватися спочатку з малими завданнями.
      Пам’ятайте: будь-яка робота, яку ви постійно повторюєте, стає врешті
      звичкою, і відмовитись від неї буде надзвичайно важко. Якщо ви звикнете
      починати свій день із виконання малозначущих завдань, то невдовзі у вас
      з’явиться звичка – завжди починати день саме із виконання малозначущих
      завдань. А такі звички вам не потрібні. Найважчою частиною будь-якого
      важливого завдання є першочерговий початок роботи над ним. Справді
      розпочавши роботу над важливим завданням, ви отримаєте абсолютно
      природну мотивацію продовжувати в тому ж дусі. Частина вашого розуму
      просто обожнює працювати над значущими завданнями, виконання яких
      насправді має значення. І ви повинні постійно підживлювати саме цю
      частину.
    </p>
    <h3 align="center">Мотивуйте себе</h3>
    <p align="justify">
      Навіть сама думка про початок і завершення роботи над важливим завданням
      мотивує і допомагає перемогти прокрастинацію. Річ у тім, що найчастіше
      на виконання важливого завдання потрібно стільки ж часу, скільки й на
      виконання завдання неважливого. Єдина різниця полягає в тому, що
      завершення чогось значного й важливого дарує відчуття невимовної
      гордості та задоволення собою. Проте завершивши малозначуще завдання й
      витративши стільки ж енергії та часу, задоволення ви отримуєте мало, а
      то й не отримуєте взагалі. Тайм-менеджмент – це воістину менеджмент
      життя, особистий менеджмент. Достоту контроль послідовності подій.
      Тайм-менеджмент – це контролювати свої наступні дії. І ви завжди можете
      обирати, що саме робити далі. Тут ваше вміння обирати між важливим і
      неважливим є ключем до успіху в роботі та житті. Ефективні та
      продуктивні люди дисциплінують себе й зосереджуються на найважливіших
      завданнях, що стоять перед ними. Вони примушують себе з’їсти свою жабу,
      що б це не було. Відтак вони охоплюють більше справ, ніж звичайна
      людина, і значно сильніше радіють результатам. Це має стати і вашим
      стилем роботи також.
    </p>
    <h4><em>З’їжте жабу!</em></h4>
    <ol>
      <li>
        Складіть перелік усіх ключових цілей, видів діяльності, проектів та
        відповідальностей у вашому житті сьогодні. Які з них є чи можуть бути
        в переліку основних 10 % або 20 % завдань, що дадуть чи можуть дати 80
        % або 90 % ваших результатів?
      </li>
      <li>
        Твердо вирішіть сьогодні, що все більше й більше робочого часу будете
        присвячувати тим нечисленним сферам, які дійсно можуть покращити ваше
        життя й кар’єру, – і все менше часу на малозначущі завдання.
      </li>
    </ol>
  </section>
</body>

</html>