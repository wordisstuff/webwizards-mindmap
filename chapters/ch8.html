<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 8</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch7.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch9.html';">Next</button>
</nav>

<body class="wrapper">
  <section>
    <h2 align="center">8. Скористайтеся законом трьох</h2>
    <p align="justify">
      Три основних завдання, які ви виконуєте, становлять більшу частину
      цінності, якою ви є для бізнесу чи організації. Ваше вміння точно
      визначити ці три основних завдання, а тоді зосередитись на них протягом
      більшої частини часу неймовірно важливе для якнайкращого виконання
      роботи. Дозвольте розповісти вам історію з життя. Через три місяці після
      першого дня семінару зі мною в Сан-Дієґо пані Синтія встала й розповіла
      групі таку історію. «Коли я прийшла сюди дев’яносто днів тому, – почала
      вона, – ви стверджували, що покажете, як подвоїти прибуток і вдвічі
      зменшити витрачений на це час, як зробити це протягом дванадцяти
      місяців. Усе це звучало нереалістично, проте я все ж вирішила
      спробувати. Першого дня ви попросили записати на аркуші все, що я
      зробила протягом тижня чи місяця. У мене вийшло сімнадцять завдань.
      Проблемою було те, що я буквально потопала в обов’язках. Я працювала
      десять-дванадцять годин на добу, шість днів на тиждень і не проводила
      достатньо часу зі своїм чоловіком та двома маленькими дітками. Проте
      виходу я не бачила. Протягом восьми років я працювала на компанію в
      галузі хай-тек, що динамічно розвивалась, і роботи завжди було більш ніж
      досить, а часу замало».
    </p>
    <h3 align="center">Один день – одна справа</h3>
    <p align="justify">
      Синтія продовжувала: «Я створила перелік. Далі ви попросили запитати
      себе: „Якби ви могли протягом цілого дня робити щось одне з цього
      списку, що б найбільше допомогло компанії?“ Щойно я визначила це, то
      окреслила навколо відповідної літери коло. Тоді ви знову запитали: „Якби
      можна було виконувати ще одне завдання з переліку, що було б другим
      завданням, яке б мало найбільший вплив на роботу компанії?“ Визначивши
      друге найважливіше завдання, ви поставили те саме питання стосовно
      третього. І от ви сказали те, що тоді шокувало мене. Ви стверджували, що
      90 % моєї цінності для компанії міститься в цих трьох завданнях, хоч би
      чим вони були. Усе інше – допоміжні чи додаткові завдання, які,
      ймовірно, можна передати, зменшити, розділити або взагалі прибрати».
    </p>
    <h3 align="center">Почніть діяти негайно</h3>
    <p align="justify">
      «Я подивилась на ці три завдання, – вела далі Синтія, – і зрозуміла, що
      вони й були моєю найбільшою допомогою компанії. Це було в п’ятницю. Уже
      в понеділок о десятій ранку я зустрілася зі своїм начальником і
      розповіла йому про своє відкриття. Я пояснила, що потребую його
      допомоги, щоб передати чи розділити мою роботу, усю, крім цих трьох
      ключових завдань. Я знала: якщо матиму змогу виконувати лише ці завдання
      протягом дня, то зможу подвоїти свій внесок у роботу компанії. Потім я
      сказала, що якщо подвою свій внесок, то й вимагатиму підвищення
      заробітної плати в два рази. Мій начальник мовчав. Він подивився
      спочатку на мій перелік ключових завдань, потім на мене, тоді знову на
      перелік і промовив: „Гаразд“. Годинник на стіні позаду нього показував
      10:21. „Ви маєте рацію, – сказав він. – Це три найважливіших завдання,
      що ви їх виконуєте для нашої компанії, і саме їх ви робите найкраще. Я
      допоможу вам передати чи зменшити інші, менш важливі завдання, відтак
      звільню ваш час для виконання найважливіших. Якщо ви подвоїте свій
      внесок у роботу компанії, я у свою чергу подвою вашу платню“».
    </p>
    <h3 align="center">Змініть своє життя</h3>
    <p align="justify">
      Свою розповідь Синтія підсумувала такими словами: «Він свого слова
      дотримав, я зробила, як обіцяла, і він теж зробив, як казав. Словом, він
      допоміг мені передоручити мої менш значущі завдання, посприявши тому, що
      я зосередилась на основних трьох. І протягом наступних тридцяти днів я
      подвоїла свої результати, а він подвоїв мою зарплату. Я важко працювала
      протягом восьми років, а всього за місяць змогла подвоїти дохід,
      спрямувавши всю енергію та час на виконання трьох основних завдань.
      Замість того щоб працювати по десять- дванадцять годин, мій робочий день
      триває з восьмої до п’ятої, усі вечори та вихідні я проводжу з чоловіком
      і дітьми. Зосередження на ключових завданнях докорінно змінило моє
      життя». Найбільш важливим словом у світі бізнесу, мабуть, є слово
      «внесок». Ваша винагорода, фінансова й емоційна, завжди буде прямо
      пропорційною до ваших результатів, цінності вашого внеску. Якщо хочете
      збільшити винагороду, мусите зосередитись на збільшенні цінності власної
      роботи. Ви повинні присвятити себе принесенню результатів компанії, і
      три ключових завдання завжди мають найбільшу вагу.
    </p>
    <h3 align="center">Метод створення швидкого переліку</h3>
    <p align="justify">
      Ось одна вправа, яку ми використовуємо для навчання клієнтів на самому
      початку. Ми даємо аркуш і кажемо: «Просто зараз, буквально за тридцять
      секунд, напишіть три основні цілі вашого життя». Ми помітили, що коли в
      людей на написання трьох основних цілей є лише тридцять секунд, їхні
      відповіді такі ж чіткі, як тоді, якби їм давали тридцять хвилин або три
      години. Здається, підсвідомість сама підказує найважливіші цілі,
      змушуючи викладати їх на папері й невимовно дивуючи опитуваних. У 80 %
      людей три основні цілі спільні: фінансовий стан та кар’єра, родина чи
      особисті стосунки, здоров’я та гарна фізична форма. Так усе й має бути,
      адже це три основні сфери життя. Якщо ви оціните себе в кожній із цих
      сфер за десятибальною шкалою, то відразу зможете зрозуміти, в чому у вас
      усе йде добре, а в чому потрібні покращення. Спробуйте самі й
      переконайтесь. Дайте таке завдання своєму чоловікові або дружині, дітям.
      Відповіді можуть дещо різнитись. Пізніше в програмі навчання ми
      розширюємо цю вправу, ставлячи такі запитання: 1. Які три найважливіші
      кар’єрні чи бізнесові цілі зараз? 2. Які три найважливіші цілі стосовно
      родини чи особистих стосунків зараз? 3. Які три найважливіші фінансові
      цілі зараз? 4. Які три найважливіші цілі стосовно здоров’я зараз? 5. Які
      три найважливіші цілі стосовно особистого та професійного розвитку? 6.
      Які три найважливіші соціальні та громадські цілі зараз? 7. Які три
      найбільші проблеми чи турботи у вашому житті зараз? Якщо ви змусите себе
      знайти відповіді на подібні питання протягом тридцяти секунд, то
      неодмінно здивуєтесь. Хоч якими будуть відповіді, вони зазвичай точно
      відобразять ситуацію у вашому житті сьогодні. Ці відповіді допоможуть
      зрозуміти, що для вас дійсно важливе. Ставлячи цілі та пріоритети,
      організовуючись, зосереджуючись на єдиному завданні, привчаючи себе
      завершувати найважливіше, ви повинні пам’ятати: вашою основною метою є
      прожити довге, щасливе та здорове життя.
    </p>
    <h3 align="center">Тайм-менеджмент – засіб завершувати</h3>
    <p align="justify">
      Основною причиною розвивати навички тайм-менеджменту є можливість
      завершувати все дійсно важливе в роботі та вивільняти все більше й
      більше часу для різних речей у вашому особистому житті, що дарують вам
      радість і задоволення. 85 % вашої радості в житті йдуть від щасливих
      стосунків з іншими людьми, особливо найближчими, родиною. Критичним,
      визначальним моментом якості ваших стосунків є час, який ви проводите
      наодинці з людьми, яких любите і які люблять вас. Мета тайм-менеджменту
      – тобто організації поїдання жаби і можливості робити більше за менший
      час – це дозволити вам проводити особистий час із людьми, які вам
      небайдужі, і за справами, що дарують вам найбільшу насолоду в житті.
      Правило: має значення якість часу, проведеного на роботі, і кількість
      часу, проведеного вдома.
    </p>
    <h3 align="center">На роботі весь час працюйте</h3>
    <p align="justify">
      Щоб тримати баланс у житті, ви повинні прийняти важливе рішення –
      працювати на роботі. Прийшовши на роботу, опустіть голову та працюйте
      весь час. Починайте раніше, залишайтесь довше і працюйте старанніше. Не
      гайте часу. Кожна хвилина, витрачена на теревені з колегами, – це час,
      відібраний у праці, яку ви мусите завершити, якщо не хочете втратити
      свою роботу. Навіть гірше: згаяний на роботі час потрібно буде забрати у
      членів вашої родини. Вам доведеться залишитись на роботі довше або взяти
      завдання додому й працювати вечорами. Не працюючи ефективно та
      продуктивно протягом робочого дня, ви створюєте непотрібний стрес і
      позбавляєте свою родину найкращої людини, якою ви тільки можете бути.
      Ось історія про маленьку дівчинку, яка підійшла до мами й запитала: –
      Мамусю, чому тато щовечора приносить додому повний портфель роботи й не
      приділяє нам часу? – Серденько, зрозумій: тато не встигає все зробити на
      роботі, а тому доробляє вдома. – А чому його тоді не переведуть у клас
      для тих, хто відстає? – запитала дівчинка.
    </p>
    <h3 align="center">Баланс є обов’язковим</h3>
    <p align="justify">
      Однією з найвідоміших приказок давніх греків був вислів: «Помірність у
      всьому». Ви потребуєте балансу між роботою та особистим життям. На
      роботі ви повинні встановити пріоритети й зосередитись на найцінніших
      завданнях. Водночас вам слід завжди пам’ятати, що ви працюєте ефективно
      задля можливості краще жити вдома, зі своєю родиною. Інколи люди
      підходять до мене й питають: «Як досягти балансу між роботою і родиною?»
      Я ж у свою чергу питаю їх: «Як часто канатоходець балансує?» Трохи
      подумавши, мені майже завжди відповідають: «Постійно». І я кажу: «Тут
      ситуація така ж. Баланс потрібно знаходити постійно. Ніколи не настане
      момент, коли все ідеально налаштоване. Над цим доведеться працювати».
      Найкраща праця на роботі має стати вашою метою, а це означає робити
      якнайкраще й мати якнайбільшу винагороду, можливу у вашій кар’єрі.
      Водночас ви повинні не забувати «вдихати аромат квітів понад дорогою».
      Ніколи не втрачайте з поля зору справжні причини, чому ви працюєте так
      сумлінно й чому налаштовані зробити все якнайкраще за певний час. Що
      більше часу ви проводите з людьми, яких любите, то щасливішими будете.
    </p>
    <h4><em>З’їжте жабу!</em></h4>
    <ol>
      <li>
        Визначте три найважливіших завдання, які ви виконуєте. Запитайте себе:
        «Якби я міг робити одне й те саме цілий день, яке б завдання принесло
        найбільше користі моїй кар’єрі?» Повторіть цю вправу ще двічі. Коли ви
        знайшли свою «велику трійку», зосередьтесь виключно на ній протягом
        дня.
      </li>
      <li>
        Поставте три основні цілі в кожній сфері свого життя. Організуйте їх
        за пріоритетністю. Побудуйте план щодо їх утілення і працюйте над
        планом щодня. Ви будете здивовані, чого можете досягти за місяці й
        роки.
      </li>
    </ol>
  </section>
</body>

</html>