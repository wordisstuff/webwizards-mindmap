<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 15</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch14.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch16.html';">Next</button>
</nav>

<body class="wrapper">
  <section>
    <h2 align="center">15. Максимізуйте свої особисті сили</h2>
    <p align="justify">
      Сировина особистої роботи й продуктивності міститься у вашій фізичній,
      розумовій та емоційній енергії. Ваше тіло схоже на машину, що
      використовує їжу, воду та відпочинок і генерує енергію, яку ви потім
      кидаєте на виконання важливих завдань у житті й роботі. Наприклад, гарно
      відпочивши, ви можете зробити в два, три, а то й у п’ять разів більше,
      ніж тоді, коли втомлені або виснажені. Одна з найважливіших умов щастя і
      продуктивності – берегти й підгодовувати рівень своєї енергії завжди і
      повсякчас.
    </p>
    <h3 align="center">
      Коли ви перепрацьовуєте, то не викладаєтесь на повну
    </h3>
    <p align="justify">
      Ваша продуктивність починає знижуватись уже після 8–9 годин роботи.
      Через це працювати довго пізно ввечері – хоч це інколи буває необхідним
      – означає, що робите ви все менше, а часу йде все більше. Що більше ви
      втомлюєтесь, то гіршою стає якість вашої роботи, і ви робите багато
      помилок. У певний момент ви дійдете до «стіни» і просто не зможете
      продовжувати, наче у вас сіла батарейка.
    </p>
    <h3 align="center">Працюйте у своєму темпі</h3>
    <p align="justify">
      Протягом дня є час, коли ми почуваємось найліпше. Вам слід визначити цей
      час для себе і привчити себе використовувати його для виконання ваших
      найважливіших і найскладніших завдань. Більшість людей мають найбільше
      енергії зранку, після хорошого нічного сну. Інші ж почуваються в
      розквіті сил увечері. А є люди – хоч їх мало, – які продуктивні пізно
      ввечері або вночі. Основною причиною прокрастинації є втома чи намагання
      розпочати виконання завдання, коли ви втомлені. У вас немає енергії,
      ентузіазму. Наче холодний двигун зранку, ви не можете завестись. Коли ви
      почуваєтесь надто втомленим або у вас забагато справ, але замало часу,
      зупиніться й скажіть собі: «Усе, що я можу зробити, – це те, що я можу
      зробити». Іноді найкраще, що ви можете зробити, – це піти додому раніше,
      лягти в ліжко й проспати десять годин поспіль. Це може підзарядити вас
      енергією і дати змогу виконати вдвічі чи втричі більше роботи наступного
      дня, до того ж якісніше, ніж якби ви продовжували працювати вночі.
    </p>
    <h3 align="center">Спіть достатньо</h3>
    <p align="justify">
      Багато дослідників стверджують, що пересічний американець не спить
      достатньо для того обсягу роботи, який виконує. Мільйони американців
      працюють у розумовому тумані, бо працюють надто багато, а сплять мало.
      Найрозумніше, що ви можете зробити, – вимикати телевізор і лягати спати
      до 10 години вечора протягом тижня. Оця додаткова година нічного сну
      може цілковито змінити ваше життя. Ось одне правило. Беріть один повний
      вихідний на тиждень. Протягом цього дня, суботи чи неділі, не читайте,
      не перевіряйте пошту, не робіть нічого, що пов’язане з роботою чи
      взагалі «засмічує» ваш мозок. Натомість сходіть до кіно, потренуйтесь,
      проведіть час із родиною, погуляйте або зробіть те, що сприятиме повному
      перезарядженню мозку. Недарма кажуть, що «зміна – це теж відпочинок».
      Щороку беріть відпустку, відпочивайте на свята, протягом тижня чи двох
      намагайтесь відпочити й оздоровитись. Найбільш продуктивно ви працюєте
      після вихідних або відпустки. Будьте певні: енергії у вас буде більше,
      якщо лягатимете спати раніше п’ять днів на тиждень, висиплятиметесь
      достатньо на вихідних і матимете один повний вихідний. Ця додаткова
      енергія дасть сили перемогти прокрастинацію і починати роботу над
      великими завданнями швидше й з більшим ентузіазмом, ніж тоді, коли ви
      втомлені.
    </p>
    <h3 align="center">Дбайте про своє фізичне здоров’я</h3>
    <p align="justify">
      Для того щоб утримувати енергетику на найвищому рівні, слід не лише
      достатньо відпочивати, а й стежити за харчуванням. Починайте день із
      продуктів з високим умістом білків, низькою жирністю та низьким умістом
      вуглеводів. На обід корисно їсти салати з рибою та куркою. Уникайте
      цукру, солі, продуктів із борошна вищого ґатунку, різноманітних
      десертів, слабоалкогольних напоїв, шоколадок, випічки. Годуйте себе так,
      як ви б годували спортсмена світового класу перед важливими змаганнями,
      адже за багатьма показниками ви, коли починаєте роботу, і є спортсменом.
      Намагайтесь виділяти близько 200 хвилин на тиждень для тренувань, що є
      визнаним стандартом відмінного самопочуття. Це означає приблизно 30
      хвилин тренувань на день, і це може бути прогулянка до чи після роботи
      або протягом дня. Ви можете плавати, вправлятись на тренажерах,
      займатись будь-яким видом спорту, проте ці заняття повинні бути
      вбудовані у ваш щоденний графік так, ніби це бізнес-зустріч. Якщо ви
      будете їсти легку й здорову їжу, регулярно тренуватись, багато
      відпочивати, то зможете легко робити більше й швидше, а також отримувати
      більше задоволення від роботи, ніж раніше. Що краще ви почуваєтесь,
      починаючи роботу, то менше будете її відтягувати й матимете більше
      бажання завершити виконання завдання і перейти до наступного. Високий
      рівень енергії незамінний для високої продуктивності, щастя та більшого
      успіху в усьому, що ви робите.
    </p>
    <h4><em>З’їжте жабу!</em></h4>
    <ol>
      <li>
        Проаналізуйте свої енергетичні рівні та щоденні звички здоров’я.
        Прийміть рішення сьогодні ж покращити своє здоров’я та енергію,
        відповівши на такі питання: Що я роблю фізично, чого повинен робити
        більше? Чого я повинен робити менше? Чого я не роблю, але повинен
        почати робити, якщо хочу працювати якнайкраще? Що такого я роблю
        сьогодні, що впливає на моє здоров’я і що мені слід покинути?
      </li>
      <li>
        Оберіть одну діяльність або звичку, яку ви можете змінити негайно для
        покращення здоров’я та енергії. Практикуйте цю діяльність, доки вона
        стане вашою звичкою. Далі оберіть наступний спосіб покращити ситуацію
        і працюйте над ним. Хоч якими є ваші відповіді, почніть діяти вже
        сьогодні.
      </li>
    </ol>
  </section>
</body>

</html>