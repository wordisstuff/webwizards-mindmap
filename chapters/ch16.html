<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 16</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch15.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch17.html';">Next</button>
</nav>

<body class="wrapper">
  <section>
    <h2 align="center">16. Мотивуйте себе діяти</h2>
    <p align="justify">
      Для того щоб працювати якнайкраще, ви повинні стати своєю групою
      підтримки. Ви повинні розвинути звичку себе тренувати й заохочувати
      якомога краще грати. Більша частина ваших емоцій, негативних чи
      позитивних, визначається тим, як ви розмовляєте з собою щохвилини. Ваші
      відчуття визначаються не тим, що з вами діється, а тим, як ви
      інтерпретуєте події. Ваша версія подій багато в чому визначає, ці події
      мотивують чи демотивують вас, дають чи відбирають енергію. Щоб
      підтримувати власну мотивацію, ви повинні перетворитись на абсолютного
      оптиміста. Ви повинні вирішити позитивно реагувати на слова, дії та
      реакції інших людей і ситуації навколо вас. Не дозволяйте нездоланним
      труднощам і невдачам у житті впливати на ваші емоції та настрій.
    </p>
    <h3 align="center">Контролюйте свій внутрішній діалог</h3>
    <p align="justify">
      Ваша самооцінка, те, як ви любите й поважаєте себе, є серцевиною вашої
      мотивації та наполегливості. Ви повинні вести з собою позитивні розмови,
      що впливатимуть на зростання вашої самооцінки. Кажіть щось на кшталт: «Я
      собі подобаюсь! Я собі подобаюсь!» – і повторюйте ці слова, аж доки не
      почнете вірити й поводитись як високопродуктивна особистість. Щоб бути
      постійно мотивованим і перемагати страх чи сумнів, повторюйте собі
      постійно: «Я можу це зробити! Можу!» Коли вас питають, як справи, завжди
      відповідайте: «Чудово!» Не має значення, як ви почуваєтесь і що
      насправді відбувається у вашому житті, – прийміть рішення лишатись
      веселим і незламним. Віктор Франкл у своєму бестселері «Людина в пошуках
      сенсу» писав: «Остання людська свобода – обирати власне ставлення до
      обставин, які їй дано». Припиніть жалітися на свої проблеми й залиште їх
      при собі. Гуморист Ед Форман каже: «Ніколи не розповідайте про свої
      проблеми іншим. Вісімдесяти відсоткам узагалі начхати на них, а решта 20
      % навіть раді, що у вас є проблеми».
    </p>
    <h3 align="center">Розвивайте позитивне мислення</h3>
    <p align="justify">
      Мартін Селіґмен протягом двадцяти двох років проводив дослідження в
      університеті Пенсильванії і виклав його в книжці «Оптимізму можна
      навчитись». У результаті роботи він визначив, що оптимізм – це
      найважливіша риса, яку можна розвинути для досягнення професійного й
      особистого успіху та щастя. Здається, що оптимісти більш ефективні майже
      в кожній сфері життя. Виявляється, оптимісти мають чотири особливі
      звички, і кожна з них набувається шляхом практики й повторення. Перше:
      оптимісти шукають позитив у будь-якій ситуації. Наскільки б погано все
      не складалось, оптимісти шукають позитив і переваги для себе. І не
      дивно, що вони його завжди знаходять. Друге: оптимісти завжди шукають
      корисний урок у будь-яких труднощах та неприємностях. Вони вірять:
      труднощі не руйнують, труднощі навчають. Для них кожна неприємність або
      проблема несе цінний урок, який дозволить навчитись і вирости, і вони
      рішуче налаштовані його знайти. Третє: оптимісти завжди шукають
      розв’язання проблеми. Замість того щоб звинувачувати й жалітись у важку
      хвилину, вони починають діяти. Вони питають себе: «Яке розв’язання? Що
      ми тепер можемо зробити? Який наступний крок?» Четверте: оптимісти
      постійно думають і говорять про свої цілі. Вони думають, чого хочуть і
      як цього досягти. Вони думають і говорять про своє майбутнє, думають,
      куди йти, а не про те, де були й звідки прийшли. Вони завжди дивляться
      вперед, а не назад. Коли ви постійно будете чітко уявляти свої цілі,
      ідеї та вести розмову з собою позитивно, то почуватиметесь більш
      зосереджено й енергійно, більш упевнено і творчо. Матимете краще
      відчуття контролю й особистої сили. Якщо ви будете почуватись більш
      позитивно та вмотивовано, то більше матимете бажання розпочинати роботу
      й продовжувати її.
    </p>
    <h4><em>З’їжте жабу!</em></h4>
    <ol>
      <li>
        Контролюйте власні думки. Не забувайте, що станете тим, про кого
        думаєте більшу частину часу. Переконайтесь, що ви говорите й думаєте
        про те, чого хочете, а не про те, чого не хочете.
      </li>
      <li>
        Мисліть позитивно, беручи абсолютну відповідальність за себе та все,
        що з вами відбувається. Не критикуйте інших, не скаржтесь і нікого ні
        в чому не звинувачуйте. Прийміть рішення працювати, а не знаходити
        відмовки. Нехай ваші думки та енергія будуть зосереджені на
        майбутньому, на тому, що ви можете зробити зараз, аби покращити своє
        життя. Усе інше прийде саме собою.
      </li>
    </ol>
  </section>
</body>

</html>