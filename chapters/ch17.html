<!DOCTYPE html>
<html lang="en">

<head>
  <meta charset="UTF-8" />
  <meta http-equiv="X-UA-Compatible" content="IE=edge" />
  <meta name="viewport" content="width=device-width, initial-scale=1.0" />
  <title>Chapter 17</title>
  <link rel="preconnect" href="https://fonts.googleapis.com">
  <link rel="preconnect" href="https://fonts.gstatic.com" crossorigin>
  <link href="https://fonts.googleapis.com/css2?family=Raleway:ital,wght@0,700;1,400&display=swap" rel="stylesheet">
  <style>
    p {
      text-indent: 20px;
    }
  </style>
  <link rel="stylesheet" href="css/ch.css" />
</head>
<header align="center">Blended-10</header>
<nav>
  <button class="back" onclick="window.location.href='ch16.html';">Back</button>
  <button class="home" onclick="window.location.href='../index.html';">Home</button>
  <button class="next" onclick="window.location.href='ch18.html';">Next</button>
</nav>

<body class="wrapper">
  <section>
    <h2 align="center">17. Позбудьтесь технологічного рабства</h2>
    <p align="justify">
      Технології можуть бути вашими найліпшими друзями чи найзатятішими
      ворогами. Ми ввірвались у двадцять перше століття, закидані інформацією
      з усіх боків, і багато людей мають непереборну, майже маніякальну жагу
      спілкуватися з людьми з усіх усюд в особистому та робочому житті.
      Нав’язливе бажання безперервно спілкуватись, використовуючи для цього
      мобільні телефони, пристрої, персональні електронні помічники, дротовий
      і бездротовий Інтернет та інші системи, надзвичайно виснажує
      психологічно. Ми не маємо часу зупинитись, відчути аромат квітів,
      зібратися з думками.
    </p>
    <h3 align="center">У вас є вибір</h3>
    <p align="justify">
      Водночас багато сильних, працьовитих і дуже продуктивних людей, які
      працюють у самому серці комунікаційних технологій, не переобтяжені цими
      технологіями. Вони тримають своє життя під контролем. Білл Ґросс,
      менеджер фондів та акцій на суму понад 600 мільярдів доларів сталого
      прибутку, відомий тим, що під час тренувань чи роздумів не використовує
      жодних технологій. Він вимикає телефони, залишає BlackBerry в офісі й
      тренується без постійних надокучань людей, яких переповнює потреба
      залишатись на зв’язку. Він стверджує, що важливих повідомлень ніколи не
      пропускає. Аби залишатися спокійним, мислити ясно і мати можливість
      працювати на повну силу, ви повинні регулярно відключатися від
      різноманітних технологій і комунікаційних пристроїв, що можуть оволодіти
      вами, якщо не будете обережні.
    </p>
    <h3 align="center">Не ставайте залежним</h3>
    <p align="justify">
      Не так давно у Вашингтоні я побував на ланчі, де було багато керівників
      вищого рангу. Перед початком ланчу один з організаторів піднявся й
      проказав невелику молитву перед їжею. Присутні схилили голови. Коли
      молитва скінчилась, розпочався власне ланч. Однак за моїм столом четверо
      чи п’ятеро осіб із восьми, здається, були глибоко зворушені молитвою.
      Вони не підводили голів, руки так і тримали на колінах, навіть коли їжу
      подали. Здається, вони поринули у свої думки про важливе. І тут я
      зрозумів, що вони зовсім не молились. Натомість вони були повністю
      зосереджені на своїх BlackBerry, відсилали й отримували електронні
      листи, несамовито натискаючи клавіші, наче підлітки, що грають у
      відеоігри. Вони писали й отримували повідомлення, а отже, були втрачені
      для довколишнього світу. Цікаво, але деякі спілкувалися з людьми, що
      перебували в цьому ж приміщенні. Вони потрапили в технологічну пастку,
      глибоку прірву, наповнену інформацією, у якій потопали.
    </p>
    <h3 align="center">Технологія – ваш друг</h3>
    <p align="justify">
      Мета існування сучасних технологій – значно підвищити швидкість,
      ефективність і точність передачі інформації різних типів. Технологія
      покликана допомогти нам покращити якість життя, даючи можливість
      виконати ключові завдання й спілкуватися з ключовими людьми в нашому
      світі швидше й краще, ніж раніше. Проте використання комунікаційних
      технологій може швидко перетворитись на залежність. Люди прокидаються
      зранку й чимдуж поспішають перевірити мобільні телефони, чи не
      отримували вони дзвінків або голосових повідомлень. Далі летять
      стрімголов до своїх комп’ютерів подивитись, чи ніхто не написав їм
      уночі. Потім телефонують до офісу довідатись, чи не було сказано за
      останні кілька годин такого, про що їм варто знати. Люди перевіряють
      календарі, персональні цифрові помічники та інші комунікаційні девайси
      кожні п’ять хвилин, аби впевнитись, що нічого не пропустили. Таку
      поведінку слід зупинити, доки все остаточно не вийшло з-під контролю.
    </p>
    <h3 align="center">Поверніть свій час</h3>
    <p align="justify">
      Один із моїх клієнтів, маючи дистриб’юторів у дев’ятнадцяти штатах,
      усвідомив, що просто прив’язаний до комп’ютера, бо змушений протягом
      кількох годин щодня отримувати електронні листи й відповідати на них. Що
      більше часу він проводив за комп’ютером, то менше інших важливих завдань
      устигав виконати. Стрес, спричинений отими невиконаними й незавершеними
      завданнями, накопичувався, наче лавина, і потроху почав впливати на його
      особистість, здоров’я й навіть сон. Ми навчили його застосовувати
      правило 80/20, розповіли, як воно стосується електронної пошти. 80 %
      отримуваних ним електронних листів абсолютно неважливі, їх узагалі можна
      не відкривати, а ліпше відразу видаляти. Залишається 20 %. Із них 20 %,
      тобто 4 % всіх листів, дійсно потребують негайної відповіді. Решту 16 %
      можна тимчасово ігнорувати або перенести в іншу папку, з якої їх можна
      діставати по одному й відповідати.
    </p>
    <h3 align="center">Стандартизуйте і передоручайте</h3>
    <p align="justify">
      Мій клієнт вважав, що ніхто більше не міг належно сортувати його
      електронну пошту, а це близько трьохсот листів щодня, і він мусив робити
      все самотужки, байдуже, скільки часу на це потрібно. Ми порадили йому
      сісти і разом із секретаркою проглянути електронні листи, показуючи їй,
      які з них важливі, які неважливі і що робити з найбільш частими
      запитаннями та проханнями. На його подив, уже за дві години секретарка
      зрозуміла, що до чого. Відтоді вона приходила на роботу й видаляла 80 %
      листів, які не мали жодної цінності. В окрему теку вона переносила
      значущі листи, які вимагали уваги її начальника. Якщо виникали питання
      стосовно листа, секретарка переносила його до папки «у процесі», і
      начальник міг проглянути лист, коли йому було зручно. Під час нашої
      наступної зустрічі мій клієнт повідомив, що дослідив результат цієї
      вправи й вирахував: тепер він економить двадцять три години на тиждень,
      які може витратити на поїдання своїх жаб чи виконання найважливіших
      завдань. Ця простенька практика змінила його життя, зменшила рівень
      стресу, поліпшила здоров’я та енергетику, допомогла стати більш
      розслабленою та позитивною людиною. Ось питання до вас: як змінилося б
      ваше життя, якби ви отримали додатково двадцять три години на тиждень
      для роздумів, роботи, планування, розмов з колегами чи просто прогулянок
      із чоловіком або дружиною?
    </p>
    <h3 align="center">Відмовтесь бути рабом</h3>
    <p align="justify">
      Журналіст видання Fortune нещодавно написав, що, повернувшись до офісу
      після двотижневої відпустки, знайшов сімсот непрочитаних електронних
      листів. Він зрозумів, що знадобиться тиждень, аби їх усі розібрати, і,
      звичайно, за цей час він не зможе взятись за жоден проект із тих, які
      лежать у нього на столі. Уперше за всю свою кар’єру він зробив глибокий
      вдих і натиснув «видалити всі», всі сімсот. Після цього взявся за
      проекти, що були насправді важливими для нього та його компанії.
      Пояснення його було доволі простим: «Я усвідомив, що якщо хтось надсилає
      мені електронного листа, то це ще не означає, що він може володіти
      частинкою мого життя і я повинен зараз чи колись відповідати. До того ж
      коли лист дійсно важливий, то відправник надішле його ще раз, я певний
      цього». Так воно й сталося.
    </p>
    <h3 align="center">Слуга, а не господар</h3>
    <p align="justify">
      Для того щоб мати змогу зосередитись на тих речах, які дійсно можуть
      щось змінити в бізнесі та вашому особистому житті, ви повинні привчити
      себе сприймати технологію як слугу, а не господаря. Технології існують,
      щоб вам допомагати, а не гальмувати. Мета існування технологій – зробити
      ваше життя легшим і простішим, а не створювати складнощі, непорозуміння
      та стреси. Одним із найкращих правил поводження з технологіями є «не
      вмикай». Боріться з бажанням увімкнути комунікаційні пристрої, щойно
      прокинетесь зранку. Не вмикайте радіо, телевізор. Не вмикайте телефон.
      Не вмикайте і комп’ютер, доки не сплануєте та не організуєте свій день.
      Навмисне створіть зони тиші у своєму житті, де ніхто й ніщо не зможе
      прорватися до вас. Накопичуйте внутрішній спокій, час від часу
      зупиняйтесь і «слухайте тишу». Інколи, аби зробити щось великої
      цінності, слід припинити робити щось малої цінності. Не забувайте питати
      себе: «Що тут важливо?» Що важливо зробити на роботі? Що важливо у
      вашому особистому житті? Якби ви могли виконувати один чи два види
      діяльності, що б це могло бути?
    </p>
    <h3 align="center">Постійний контакт не є життєво важливим</h3>
    <p align="justify">
      Пам’ятайте, що коли ви йдете у відпустку чи відрядження на день, тиждень
      або місяць і не можете скористатися своїми комунікаційними пристроями,
      нічого не станеться. Світ продовжує розвиватись незалежно від того, чи
      підтримуєте ви з ним контакт. Проблеми розв’язуються, відповіді
      знаходяться, робота виконується й життя продовжує текти рікою. На світі
      є зовсім мало речей, які не можуть зачекати. Люди часто питають мене на
      семінарах: «А хіба не потрібно залишатись у курсі всіх подій, читаючи
      газети, слухаючи радіо та дивлячись телевізор?» Я відповідаю: «Якщо це
      щось дійсно важливе, вам хтось про це розповість». Якщо важливе стається
      вдома, на роботі, в країні чи світі, нехай хтось інший годинами
      відстежує новини для вас, а потім за найпершої ж нагоди розповість вам
      усе. Багато хто більше не передплачує газет, не дивиться новин по
      телевізору й відмовляється слухати радіо. Дивовижно – при цьому вони
      чудово знають усе про важливі новини. Хтось обов’язково тримає їх у
      курсі. Вам раджу зробити так само.
    </p>
    <h4><em>З’їжте жабу!</em></h4>
    <ol>
      <li>
        Прийміть рішення створити зони тиші під час вашої діяльності. Вимкніть
        усі комунікаційні пристрої на годину зранку та годину по обіді. Ви
        будете здивовані тим, що станеться. Насправді нічого не станеться.
      </li>
      <li>
        Щотижня беріть один повний вихідний, протягом якого не вмикатимете
        комп’ютера, не перевірятимете повідомлень і не робитимете спроб
        тримати зв’язок зі світом технологій. Наприкінці дня без контактів,
        окрім живих, ваш розум буде спокійним і ясним. Даючи можливість своїм
        розумовим батареям перезарядитись без постійних перешкод спілкування,
        ви почуватиметесь більш розслабленим, обізнаним і жвавим.
      </li>
    </ol>
  </section>
</body>

</html>